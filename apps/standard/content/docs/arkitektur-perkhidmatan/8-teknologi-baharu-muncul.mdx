---
title: 8. Teknologi Memuncul
description: Pembangunan perkhidmatan hendaklah turut mengambil kira penggunaan Teknologi Memuncul (Emerging Technologies) bersesuaian dengan keperluan semasa. Strategi ini seiring dengan hala tuju MyDigital yang menekankan penggunaan teknologi memuncul untuk mempercepatkan transformasi Malaysia sebagai negara digital.
---

Komponen emerging technologies merangkumi teknologi seperti Kecerdasan Buatan (*Artificial Intelligence*), Internet of Things (IoT), Rantaian Blok (Blockchain), Data Raya (*Big Data*), Pengkomputeran Awan (*Cloud Computing*) dan Analisis Data serta Bahan & Teknologi Termaju (*Advanced Materials & Technologies*).

Keterangan berhubung setiap komponen adalah seperti berikut:

1. **Kecerdasan Buatan (AI)** : Merupakan teknologi yang menyamai kecerdasan manusia untuk melaksanakan tugas seperti pembelajaran, penaakulan, dan penyelesaian masalah. AI menggunakan algoritma dan model matematik untuk membuat ramalan dan keputusan berdasarkan data yang ada. AI berpotensi digunakan dalam perkhidmatan kerajaan seperti diagnosis penyakit dan pengimejan perubatan dalam sektor kesihatan, kenderaan autonomi dan navigasi pintar dalam sektor pengangkutan dan chatbot untuk pemakluman dan respons dalam sektor perkhidmatan.

2. **Internet of Things (IoT)** : Merupakan peranti yang disambungkan kepada rangkaian peranti fizikal menerusi internet dan mampu mengumpul, berkongsi, dan menganalisis data. IoT membolehkan peranti berkomunikasi dan berinteraksi antara satu sama lain secara autonomi. IoT berpotensi digunakan bagi mengawal kesesakan lalu lintas menerusi penggunaan CCTV dalam sektor pengangkutan, mengawal pencemaran sungai dalam sektor alam sekitar, mengawal perkembangan ladang dalam sektor pertanian.

3. **Blockchain** : Merupakan teknologi lejar elektronik teragih yang menyimpan rekod transaksi secara berantaian dalam blok yang dihubungkan dan dijamin menggunakan algoritma kriptografi khusus. Blockhchain menawarkan ketelusan, keselamatan, dan ketidakbolehubahan data bagi meningkatkan tahap kepercayaan dan ketelusan perkhidmatan kepada rakyat dan pemegang taruh. Blockchain berpotensi digunakan bagi pengesahan rekod digital oleh JPN, JPJ dan JIM, menjejak rantaian bekalan dalam sektor kesihatan dan makanan. Perkhidmatan Blockchain boleh dilanggan daripada JDN menerusi platform Blockchain as a Service bermula suku tahun kedua 2025.

4. **Data Raya (*Big Data*)** : Merupakan set data yang besar dan kompleks yang memerlukan alat dan teknik khusus untuk analisis dan pengurusan. Data raya membantu organisasi membuat ramalan dan keputusan dengan lebih tepat. Contoh penggunaan data raya seperti kawalan penyakit berjangkit, analisis pasaran dan ramalan. Agensi boleh melanggan perkhidmatan data raya menerusi platform Data Raya Sektor Awam (DRSA) daripada JDN dengan merujuk kepada Pekeliling Pelaksanaan Analitis Data Raya Sektor Awam.

5. **Pengkomputeran Awan (*Cloud Computing*)** : Merupakan penyampaian perkhidmatan pengkomputeran (seperti pelayan, storan, pangkalan data, rangkaian, perisian) melalui Internet. Ia membolehkan organisasi melanggan dan menggunakan sumber pengkomputeran dengan fleksibel dan boleh skala tanpa perlu membangunkan sendiri pusat data dan melaksanakan perolehan perkakasan tertentu bagi maksud tersebut. Inisiatif pengkomputeran awan telah dilaksanakan oleh kerajaan menerusi perkhidmatan private cloud di Pusat Data Sektor Awam (PDSA) dan public cloud menerusi empat (4) Cloud Service Provider (CSP) yang dilantik iaitu AWS, Microsoft, Google dan Telekom Malaysia. Agensi boleh melanggan pengkomputeran awan menerusi perkhidmatan MyGovCloud daripada JDN dengan merujuk kepada Dasar Perkhidmatan Pengkomputeran Awan Sektor Awam.

6. **Analisis Data** : merujuk kepada proses menilai, membersih, mengubah, dan memodel data untuk memperoleh maklumat berguna bagi membuat keputusan. Teknik analisis data merangkumi statistik, pembelajaran mesin, dan perlombongan data. Lazimnya analisis data digunakan bersama dengan data raya. Analisis data merupakan sebahagian daripada komponen yang disediakan oleh DRSA.

7. **Teknologi & Bahan Termaju (*Advanced Materials & Technologies*)** : Merupakan inovasi dalam bahan dan teknologi yang menawarkan prestasi perkhidmatan yang lebih baik. Contoh penggunaan dalam nanomaterial, bahan komposit, dan teknologi seperti percetakan 3D dan nanoteknologi.
