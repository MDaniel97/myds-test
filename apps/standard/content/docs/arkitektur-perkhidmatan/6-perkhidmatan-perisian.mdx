---
title: 6. Perkhidmatan Perisian
description: Perkhidmatan Perisian atau Software as a Service (SaaS) merupakan aplikasi generik yang boleh digunakan oleh agensi secara gunasama melalui Internet tanpa perlu memasangnya pada persekitaran/komputer mereka sendiri.
---

Aplikasi ini lazimnya dihoskan di Pusat Data Sektor Awam (PDSA) dan boleh digunakan oleh agensi secara percuma mengikut tahap kebenaran dan akses yang ditetapkan. Penyediaan perkhidmatan aplikasi dapat mengawal agensi daripada membangunkan pelbagai perkhidmatan yang sama dan bertindan antara satu sama lain.

Contoh SaaS yang disediakan oleh JDN adalah seperti berikut:

1. **DDMS** : Digital Document Management System (DDMS) merupakan sistem pengurusan rekod yang menguruskan rekod rasmi dan rahsia rasmi kerajaan bagi keseluruhan kitaran hayatnya iaitu daripada proses pewujudan, penawanan, penyimpanan, penyelenggaraan, pengedaran dan pelupusan rekod secara digital dan sistematik. DDMS dapat meningkatkan ketelusan pentadbiran dalam persekitaran selamat dan sistematik serta memastikan pengurusan rekod elektronik yang lebih efisien secara digital bagi meningkatkan prestasi sistem penyampaian kerajaan. Sistem ini boleh dilayari menerusi pautan https://ddms.malaysia.gov.my.

2. **SPOT-Me** : Sistem Pemantauan Operasi Tugas (SPOT-Me) berperanan sebagai sistem pemantauan kehadiran dan tugasan secara elektronik. Sistem ini membolehkan rakaman waktu masuk dan keluar dilaksanakan berdasarkan fungsi geolokasi peranti mudah alih secara atas talian menerusi pelayar web atau aplikasi mudah alih. SPOT-Me telah dibangunkan turut memenuhi keperluan pemantauan bekerja dari rumah (BDR). Sistem ini boleh dilayari menerusi pautan https://www.spotme.gov.my.

3. **MyMesyuarat** : Sistem MyMesyuarat bertujuan mentransformasikan proses pengurusan mesyuarat ke arah pengurusan mesyuarat secara digital yang lebih efektif dan efisien bagi menyokong Kerajaan Digital. Kelebihan sistem ini adalah memudah dan mempercepatkan kerja keurusetiaan, memudahkan pemantauan status keputusan/tindakan, memudahkan perkongsian dan pencarian maklumat, mempercepatkan proses membuat keputusan, menjimatkan kos dan masa pengurusan mesyuarat yang menyokong ke arah *paperless* dan *Green IT*. Sistem ini boleh dilayari menerusi pautan  https://www.mymesyuarat.gov.my.

4. **MyGovEvent** : Sistem Pengurusan Acara Sektor Awam (MyGovEvent) menyediakan kemudahan pengurusan acara di agensi kerajaan di dalam memberi perkhidmatan kepada rakyat. Sistem ini menggalakkan pembudayaan teknologi digital di dalam  pengurusan kerja harian bagi meningkatkan kualiti perkhidmatan dan kecekapan penjawat awam. Melalui MyGovEvent, pengguna dapat membuat carian program anjuran agensi kerajaan termasuk dan tidak terhad kepada kursus, latihan, persidangan dan mesyuarat. Pengguna juga boleh memuat turun sijil penyertaan untuk setiap acara yang dihadiri. Sistem ini boleh dilayari menerusi pautan https://mygovevent.gov.my.

5. **GovChat** : Merupakan aplikasi pemesejan segera kerajaan dan merupakan medium komunikasi kerajaan yang eksklusif dan selamat. Sistem ini sebagai salah satu medium penyampaian dokumen dan maklumat rahsia rasmi Kerajaan bagi menggantikan aplikasi media sosial seperti Whatsapp, Facebook, Twitter dan Telegram yang bertentangan dengan peruntukan di perenggan 131, Arahan Keselamatan (Semakan dan Pindaan 2017). Antara fungsi utama yang terdapat di dalam GovChat adalah berbual secara peribadi (1-1) atau berkumpulan., berkongsi mesej berbentuk teks, dokumen, imej, audio, dan video, berkongsi dokumen yang besar sehingga 100MB (per dokumen), perbualan audio dan video / persidangan video, fungsi AI iaitu GCBot (Chatbot) yang berintegrasi dengan sistem dasar JDN. Sistem ini boleh dilayari menerusi pautan https://gc.jdn.gov.my.

6. **MyTC** : Sistem Tempahan Fasiliti Kerajaan (MyTC) membolehkan orang ramai menempah fasiliti kerajaan yang ditawarkan. Projek MyTC juga bertujuan untuk mengoptimumkan penggunaan semua kemudahan latihan yang sedia ada di Institut Latihan Awam (ILA), Kementerian dan agensi Kerajaan yang telah dikenal pasti serta membantu Kerajaan dalam membuat keputusan strategik berkaitan penggunaan ILA. Pengguna Portal MyTC boleh membuat carian dan tempahan fasiliti dan kursus yang ditawarkan oleh Institut Latihan Awam (ILA). Sistem ini boleh dilayari menerusi pautan https://www.mytc.gov.my.

7. **DRSA** : Analitis Data Raya Sektor Awam (DRSA) merupakan program berpacukan data yang bertujuan memanfaatkan nilai data daripada pelbagai sumber dan jenis (berstruktur dan tidak berstruktur) bagi menghasilkan pengetahuan yang berguna (*insightful*) berbentuk deskriptif, diagnostik, prediktif dan preskriptif untuk membantu dalam perancangan dan pembuatan keputusan yang tepat, berkesan dan inklusif berasaskan fakta. Program DRSA menawarkan 4 perkhidmatan iaitu khidmat nasihat dan perundingan, platform DRSA, pembangunan produk data dan pembangunan kompetensi sains data. Keterangan lanjut mengenai program ini boleh dilayari menerusi pautan https://www.drsa.gov.my.

8. **BaaS** : Blockchain as a Service (BaaS) merupakan sistem yang menyediakan langganan perkhidmatan Blockchain secara bersepadu oleh agensi sektor awam. Sistem ini diperkenalkan sebagai satu langkah strategik seiring dengan inisiatif pemerkasaan teknologi baharu muncul (*emerging technologies*) seperti yang digariskan dalam Rangka Tindakan (*Blueprint*) Ekonomi Digital Malaysia (MyDigital).
