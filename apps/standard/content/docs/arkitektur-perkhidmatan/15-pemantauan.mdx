---
title: 15. Pemantauan
description: Pemantauan adalah proses berterusan memeriksa dan menganalisis sistem, aplikasi, dan infrastruktur IT untuk memastikan kesemua komponen perkhidmatan beroperasi dengan baik dan efisien.
---

Pemantauan dapat membantu mengesan isu atau kegagalan dalam sistem sebelum ia menjadi masalah besar serta membolehkan tindakan pembetulan diambil dengan segera untuk mengelakkan gangguan perkhidmatan yang lebih besar.

Berikut merupakan kepentingan pemantauan perkhidmatan digital kerajaan:

1. **Meningkatkan Ketersediaan Sistem** : Dengan memantau status dan prestasi sistem secara berterusan, agensi dapat memastikan sistem mereka sentiasa tersedia dan berfungsi, mengurangkan masa henti yang tidak dirancang.

2. **Prestasi dan Pengoptimuman sumber** : Pemantauan prestasi membolehkan organisasi mengenal pasti komponen perkhidmatan yang memerlukan pengoptimuman. Ini termasuk penggunaan sumber yang tidak efisien, *bottleneck* dalam sistem, atau komponen yang memerlukan peningkatan.

3. **Keselamatan** : Pemantauan keselamatan membantu dalam mengesan aktiviti yang mencurigakan atau potensi ancaman keselamatan dengan segera bagi membolehkan tindakan pantas diambil untuk melindungi data dan infrastruktur IT.

4. **Pelaporan** : Pemantauan berterusan untuk mematuhi peraturan dan piawaian keselamatan data. Pemantauan yang tepat membantu dalam menyediakan laporan pematuhan dan pengauditan yang diperlukan.

5. **Pengurusan Kapasiti** : Dengan memantau penggunaan sumber seperti CPU, memori, dan storan, organisasi dapat merancang keperluan kapasiti masa depan dengan lebih baik bagi penggunaan sumber yang optimum.

6. **Meningkatkan Kepuasan Pengguna** : Sistem yang dipantau dengan baik memberikan pengalaman pengguna yang lebih baik kerana masalah dapat dikesan dan diselesaikan dengan cepat, memastikan perkhidmatan sentiasa tersedia.

7. **Membantu dalam Penyelesaian Masalah (*troubleshooting*)** : Data pemantauan diperlukan bagi menilai prestasi dan isu semasa yang berlaku untuk menyelesaikan masalah. Rekod prestasi dan status sistem, teknikal dapat mengenal pasti punca masalah dengan lebih cepat dan tepat bagi tujuan pembaikan.

8. **Penambahbaikan Berterusan** : Pemantauan berterusan menyediakan maklumat berharga tentang prestasi dan tingkah laku sistem. Maklumat ini boleh digunakan untuk penambahbaikan berterusan terhadap sistem dan proses IT.

9. **Pengurusan Risiko** : Pemantauan membolehkan organisasi mengesan risiko dan mengambil langkah pencegahan yang diperlukan untuk mengurangkan impak kegagalan sistem atau serangan keselamatan.


The *Malaysian Public Sector Information Security Risk Assessment Methodology* (MyRAM) atau Penilaian Risiko Keselamatan Maklumat Sektor Awam adalah bertujuan untuk membolehkan Sektor Awam mengukur, menganalisis tahap risiko aset maklumat dan seterusnya mengambil tindakan untuk merancang dan mengawal risiko. Kerajaan telah mengeluarkan Surat Pekeliling Am Bil. 3 Tahun 2024 - Garis Panduan Pengurusan Risiko Keselamatan Maklumat Sektor Awam bagi memaklumkan kepentingan dan cara melaksanakan penilaian risiko keselamatan maklumat di Sektor Awam. Garis Panduan Pengurusan Risiko Keselamatan Maklumat Sektor Awam ini menyediakan kaedah-kaedah dan teknik-teknik dalam proses penilaian risiko maklumat supaya proses penilaian dapat dilaksanakan dengan sistematik dan berkesan.

Perisian analitik web (*web analytics*) boleh digunakan untuk memantau dan menganalisis prestasi perkhidmatan dalam talian dan tingkah laku pengguna. Pelbagai data dan laporan boleh diperoleh bagi membantu agensi memahami cara pengguna berinteraksi dengan perkhidmatan mereka. Agensi boleh menggunakan perkhidmatan SPLASK (Sistem Pemantauan Laman Web dan Servis Kerajaan)  yang disediakan oleh JDN yang dirancang untuk dikembangkan fungsinya bagi memantau perkhidmatan digital kerajaan di masa akan datang. Perancangan untuk perkara ini dilaksanakan dalam Rancangan Malaysia Ke-14.