---
title: 7. Pendekatan Modular
description: Pendekatan modular merujuk kepada pendekatan dalam pembangunan perisian di mana aplikasi dibahagikan kepada komponen atau modul yang lebih kecil dan berfungsi secara bebas berbanding pendekatan secara monolitik yang lazimnya digunakan sebelum ini.
---
Setiap modul bertanggungjawab terhadap fungsi tertentu dan boleh dibangunkan, diuji, dan diselenggara secara berasingan sebelum digabungkan menjadi satu aplikasi yang lengkap. Pendekatan modular dapat membantu agensi membangunkan aplikasi dengan lebih cepat dan menggalakkan perkongsian sumber merentas agensi bagi aplikasi yang mempunyai fungsi yang sama.

### Kelebihan Pendekatan Modular

Berikut merupakan kelebihan pembangunan secara modular:

1. **Pengurusan Lebih Mudah** : Modul yang lebih kecil lebih mudah untuk dibangunkan, diuji, dan diselenggara berbanding dengan aplikasi monolitik yang besar.

2. **Pengulangan Semula** : Modul-modul boleh digunakan semula dalam projek lain, menjimatkan masa dan usaha pembangunan.

3. **Kolaborasi Berkesan** : Pasukan pembangunan boleh bekerja secara selari pada modul-modul yang berbeza, meningkatkan produktiviti.

4. **Skalabiliti** : Mudah untuk menambah atau menggantikan modul tertentu tanpa menjejaskan keseluruhan sistem.

5. **Ketahanan dan Kebolehsenggaraa** : Apabila masalah berlaku, ia mudah dikesan dan diperbaiki secara khusus tanpa mengganggu modul lain.

### Langkah Pembangunan Perkhidmatan Secara Modular

Pendekatan ini sesuai untuk pelbagai jenis aplikasi termasuk web dan mobile mengikut industri pembangunan perisian masa kini. Berikut merupakan langkah pembangunan perkhidmatan secara modular:

1. **Pemecahan Aplikasi** : Aplikasi dipecahkan kepada beberapa modul yang lebih kecil berdasarkan fungsi atau ciri-ciri yang berlainan.

2. **Reka Bentuk Modul** : Setiap modul direka dengan antara muka dan fungsi yang jelas dan spesifik.

3. **Pembangunan Berasingan** : Modul-modul dibangunkan secara berasingan oleh pasukan pembangunan yang mungkin berbeza.

4. **Pengujian Modul** : Setiap modul diuji secara individu untuk memastikan ia berfungsi dengan betul sebelum digabungkan dengan modul lain.

5. **Integrasi Modul** : Modul-modul yang telah dibangunkan dan diuji digabungkan untuk membentuk aplikasi yang lengkap.

6. **Penyelenggaraan dan Penambahbaikan** : Setiap modul boleh diselenggara dan dikemaskini secara berasingan tanpa menjejaskan keseluruhan aplikasi.

Metodologi DevOps boleh digunakan bagi mengadaptasi pendekatan secara modular dengan lebih baik menerusi kolaborasi antara pasukan pembangunan perisian (*development*) dan operasi IT (*operations*). Bagi menyokong metodologi DevOps, perisian seperti GitLab boleh digunakan dengan fungsi pengurusan kod sumber, integrasi berterusan (CI), penghantaran berterusan (CD) dan pengurusan platform yang komprehensif. Agensi juga boleh menggunakan [Aplikasi Git OSDeC](https://git.osdec.gov.my/) yang disediakan untuk penjawat awam oleh JDN bagi maksud tersebut.

Maklumat lanjut mengenai pelaksanaan DevOps dalam pembangunan aplikasi sektor awam boleh dirujuk di https://www.osdec.gov.my

---

## Rujukan

1. https://www.novatr.com/blog/modular-architecture
2. https://www.institutedata.com/blog/modularity-in-software-engineering/
3. https://dashdevs.com/blog/modular-architecture-in-mobile-development/