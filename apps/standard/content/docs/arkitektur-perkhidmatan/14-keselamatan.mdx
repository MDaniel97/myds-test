---
title: 14. Keselamatan
description: Merujuk kepada satu set model, kaedah, dan prinsip keselamatan yang sejajar dengan objektif organisasi serta menjamin keselamatan organisasi daripada ancaman siber.
---

Melalui seni bina keselamatan, keperluan perkhidmatan diterjemahkan kepada keperluan keselamatan yang boleh dilaksanakan. Sama seperti pembinaan, contohnya di mana ada pemeriksaan harta tanah dalam faktor-faktor seperti iklim, jenis tanah, topografi, dan keutamaan pelanggan, begitu juga seorang arkitek keselamatan perlu memahami rangkaian, firewall, pertahanan, sistem pengesan, dan banyak lagi faktor yang lain.

Matlamat asas seni bina keselamatan adalah untuk melindungi organisasi daripada ancaman siber. Data atau maklumat organisasi sentiasa berada di bawah ancaman serangan, sama ada melalui pelaku individu, perisian *malware*, atau kesilapan manusia. Ancaman siber datang dalam pelbagai bentuk dan saiz, dari ancaman terhadap perkhidmatan organisasi kepada pencurian data dan penipuan kewangan. Perisian *malware* seperti virus, *worms*, dan Trojan dan juga *ransomware* boleh menimbulkan implikasi teknikal terhadap sistem rangkaian dan infrastruktur organisasi. Selain daripada ancaman luaran ini, organisasi juga perlu peka terhadap ancaman dari dalam yang boleh mengakibatkan pencurian data, kehilangan data, dan sebagainya.

![Triad CIA](/images/docs/cia_triad.png)

Triad CIA merupakan tunjang bagi setiap reka bentuk keselamatan. Ia merangkumi Kerahsiaan, Integriti, dan Ketersediaan, yang merupakan tiga prinsip utama bagi mana-mana sistem keselamatan. Kerahsiaan memastikan hanya pengguna yang diberi kuasa mempunyai akses kepada data sensitif. Integriti memastikan bahawa data tidak diubahsuai tanpa kebenaran. Manakala ketersediaan adalah tentang memastikan bahawa sistem dan maklumat tersedia apabila diperlukan. Justeru, maklumat harus dilindungi daripada akses yang tidak dibenarkan, penggunaan, pengubahsuaian, penzahiran, dan pemusnahan.

Reka bentuk keselamatan OSI merupakan satu standard yang digunakan secara global dan pendekatan berstruktur kepada keselamatan maklumat. Ia menggariskan beberapa perkhidmatan keselamatan yang perlu ada untuk melindungi data merentasi rangkaian. Arkitek keselamatan mempunyai garis panduan (kerangka kerja) untuk dirujuk. Kerangka kerja arkitektur keselamatan adalah satu set garis panduan dan prinsip yang konsisten untuk melaksanakan pelbagai peringkat arkitektur keselamatan. Organisasi mempunyai pilihan kerangka kerja standard antarabangsa seperti The Open Group Architecture Framework (TOGAF), Sherwood Applied Business Security Architecture (SABSA) dan Open Security Architecture (OSA).

1. ***Secure Coding & Development*** : Gunakan amalan pembangunan yang selamat seperti *Open Web Application Security Project* (OWASP), DevSecOps atau *Secure Coding Practices* untuk mengelakkan kerentanan seperti *SQL injection*, *cross-site scripting* (XSS), *buffer overflow* dan lain-lain ancaman.

2. **Pengurusan Kemaskini Tampalan Keselamatan (*Security Patch Management*)** : Pastikan semua perisian dan komponen pihak ketiga sentiasa dikemaskini dengan tampalan keselamatan terkini.

3. **Sistem Pengesanan dan Pencegahan Serangan Siber** : Melaksanakan kawalan bagi mengesan dan mencegah serangan siber dan ketirisan maklumat seperti penggunaan *Intrusion Prevention System* (IPS) dan *Web Application Firewall* (WAF).

4. **Pengenalan dan Pengesahan (*Identification and Authentication*)** : Gunakan mekanisme pengesahan pengguna yang selamat seperti penggunaan MFA, SSO atau IDN.

5. **Audit Keselamatan (*Security Audits*)** : 
    - Audit Berkala: Lakukan audit keselamatan secara berkala untuk memastikan semua langkah keselamatan dilaksanakan dengan betul dan berkesan.
    - Tindakan Pembetulan: Kenal pasti kelemahan yang ditemui semasa audit dan ambil tindakan pembetulan yang sewajarnya untuk meningkatkan keselamatan.

6. **Penyulitan Data (*Data Encryption*)** : 
    - *End-to-end* untuk melindungi data semasa dalam transit dan semasa disimpan. Kunci penyulitan disimpan dengan selamat seperti penggunaan *Hardware Security Module* (HSM).
    - Menggunakan algoritma yang disahkan selamat oleh kerajaan sebagaimana yang tersenarai dalam [AKSA MySEAL](https://mykripto.cybersecurity.my/index.php/services/myseal/myseal-category/aksa-myseal).

7. **Pematuhan Standard Keselamatan (*Compliance*)** : 
    - Standard Keselamatan: Pastikan pematuhan kepada piawaian keselamatan yang relevan seperti ISO/IEC 27001, NIST dan lain-lain.

---

## Rujukan

1. Surat Pekeliling Am Bil 4 Tahun 2024 - Garis Panduan Penilaian Tahap Keselamatan Rangkaian dan Sistem ICT Sektor Awam
2. Pekeliling Am Bil 4 Tahun 2022 - Pengurusan dan Pengendalian Insiden Keselamatan Siber Sektor Awam
