---
title: 11. Interoperabiliti
description: Interoperabiliti atau saling boleh kendali merupakan kemampuan sistem, aplikasi, atau komponen perisian yang berbeza untuk berkomunikasi, berkongsi data, dan bekerja bersama secara lancar, walaupun menggunakan teknologi, platform, atau protokol yang berbeza.
---

Interoperabiliti memastikan perkhidmatan yang bersepadu dapat berfungsi sebagai satu entiti koheren, walaupun terdiri daripada pelbagai elemen yang mungkin dibangunkan oleh penyedia yang berbeza.

### Aspek Utama Interoperabiliti

Interoperabiliti boleh dilaksanakan dengan menetapkan standard yang membolehkan proses peralihan serta perkongsian data/maklumat antara sistem yang berbeza. Standard interoperabiliti menjelaskan empat (4) aspek utama iaitu perundangan, organisasi, semantik dan teknikal seperti berikut:

1. **Perundangan** : Merangkumi pematuhan terhadap undang-undang privasi data, hak cipta, dan perlindungan data. Ia melibatkan pengurusan kontrak dan perjanjian antara pihak yang berkongsi data, serta penyediaan kerangka kerja untuk audit dan pengawasan untuk memastikan keselamatan dan kepatuhan kepada peraturan.

2. **Organisasi** : Melibatkan struktur dan proses yang menguruskan usaha interoperabiliti. Ini termasuk kepimpinan dan tadbir urus, pembangunan polisi dan prosedur standard, serta mewujudkan saluran komunikasi yang berkesan antara pelbagai organisasi. Latihan dan kesedaran juga penting untuk memastikan semua pihak memahami tanggungjawab dan prosedur yang terlibat dalam integrasi data.

3. **Semantik** : Memastikan data difahami dan digunakan secara konsisten di seluruh sistem yang berbeza. Ini melibatkan penggunaan standard data, taksonomi, dan ontologi yang seragam, serta pengurusan metadata dan perkongsian glosari untuk memastikan makna data dipelihara dan difahami dengan betul di seluruh organisasi.

4. **Teknikal** : Merangkumi penggunaan teknologi dan standard teknikal untuk mencapai interoperabiliti antara sistem dan aplikasi. Ini termasuk penggunaan protokol komunikasi, format data yang seragam, teknologi integrasi sistem seperti middleware dan microservices, serta langkah-langkah keselamatan seperti penyulitan dan pengesahan untuk melindungi data semasa dipindahkan dan diakses.

Agensi boleh menggunakan perkhidmatan [MyGovernment Data Exchange (MyGDX)](https://www.mygdx.gov.my) yang disediakan oleh JDN bagi menyokong perkongsian data dan interoperabiliti merentas agensi dengan merujuk kepada Dasar Perkongsian Data Sektor Awam dan Rangka Kerja Malaysian Government Interoperability Framework (MyGIF).

![Aspek Utama Interoperabiliti](/images/docs/interoperability.png)