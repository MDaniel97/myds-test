---
title: 2. Identifikasi
description: Identifikasi dalam aplikasi digital merujuk kepada proses pengesahan identiti pengguna untuk memastikan bahawa hanya individu yang sah dapat mengakses aplikasi tersebut.
---

### Elemen Identifikasi

Identifikasi adalah penting untuk keselamatan data dan privasi pengguna. Proses ini biasanya melibatkan beberapa langkah atau elemen seperti:

- **Nama Pengguna dan Kata Laluan** : Pengguna perlu memasukkan nama pengguna dan kata laluan yang unik untuk log masuk ke dalam aplikasi.
- **Pengesahan Pelbagai Faktor (MFA)** : Selain daripada nama pengguna dan kata laluan, pengguna mungkin perlu memasukkan kod yang dihantar ke telefon bimbit atau e-mel mereka untuk lapisan keselamatan tambahan.
- **Biometrik** : Pengenalan melalui cap jari, pengecaman wajah, atau imbasan retina yang memastikan hanya pengguna sebenar yang boleh mengakses aplikasi.
- **Token atau Kunci Keselamatan** : Pengguna perlu menggunakan token fizikal atau kunci keselamatan digital untuk mengesahkan identiti mereka.
- **Soalan Keselamatan** : Soalan peribadi yang hanya diketahui oleh pengguna sebagai langkah tambahan untuk mengesahkan identiti mereka.

### Kategori Identifikasi Pengguna Perkhidmatan Kerajaan

Identifikasi pengguna perkhidmatan kerajaan dikelaskan mengikut empat (4) kategori iaitu Warganegara, Bukan Warganegara, Penduduk Tetap dan Penjawat Awam seperti berikut:

1. **Warganegara** : Warganegara merupakan Individu yang mempunyai kewarganegaraan Malaysia secara sah. Mereka mempunyai hak dan tanggungjawab penuh sebagai rakyat Malaysia, termasuk hak untuk mengundi, bekerja tanpa sekatan, dan menerima kemudahan daripada kerajaan. Pengesahan identiti warganegara boleh dilaksanakan dengan kerjasama Jabatan Pendaftaran Negara (JPN). Identiti lengkap pengguna boleh diperoleh menerusi MyGovernment oleh Jabatan Digital Negara (JDN) dan PADU oleh Kementerian Ekonomi (KE) sekiranya pengguna telah sedia mendaftar kedua-dua platform tersebut.

2. **Bukan Warganegara** : Bukan Warganegara merupakan individu yang bukan pemegang kewarganegaraan Malaysia. Mereka mungkin berada di Malaysia untuk tujuan sementara seperti pelancongan, pekerjaan, atau pendidikan, tetapi tidak mempunyai hak penuh seperti warganegara Malaysia. Pengesahan identiti bukan warganegara boleh dilaksanakan dengan kerjasama Jabatan Imigresen Malaysia (JIM).

3. **Penduduk Tetap** : Penduduk Tetap merupakan Individu yang bukan warganegara Malaysia tetapi diberi status untuk menetap secara tetap di Malaysia. Mereka mempunyai beberapa hak yang serupa dengan warganegara, seperti bekerja dan tinggal di Malaysia tanpa had masa, tetapi tidak mempunyai hak untuk mengundi. Pengesahan identiti bukan warganegara boleh dilaksanakan dengan kerjasama Jabatan Imigresen Malaysia (JIM).

4. **Penjawat Awam** : Penjawat Awam merupakan Individu yang bekerja di sektor awam atau kerajaan Malaysia. Pengesahan identiti bukan warganegara boleh dilaksanakan dengan kerjasama Jabatan Perkhidmatan Awam (JPA) menerusi aplikasi HRMIS.


Agensi kerajaan merupakan agensi Persekutuan, Badan Berkanun dan Negeri yang mempunyai akses kepada perkhidmatan digital khusus dan umum kerajaan.

Log masuk pengguna yang bertaraf Warganegara dan Penjawat Awam ke perkhidmatan kerajaan hendaklah menggunakan Identiti Digital Nasional (IDN). Dengan ini pengguna tidak perlu mengingati pelbagai nama dan kata laluan yang berbeza.
