---
title: 3. Pelbagai Platform
description: Perkhidmatan boleh disediakan dalam dua platform utama iaitu secara web dan mobile. Kedua-dua platform ini diperlukan bersesuaian dengan teknologi semasa yang digunakan oleh pemegang taruh.
---

Pembangunan platform perlu mematuhi Rekabentuk Komponen UI/UX yang dilampirkan bersama garis panduan ini. Berikut merupakan ciri-ciri utama dalam penyediaan pelbagai platform:

1. **Web** merupakan perkhidmatan digital yang diakses melalui pelayar web pada komputer atau peranti mudah alih. Pembangunan perkhidmatan yang berasaskan kepada teknologi web hendaklah mengambil kira elemen berikut:

    - Pembangunan web responsif untuk menyesuaikan dengan pelbagai saiz skrin.
    - Beroperasi secara dalam talian dan memerlukan sambungan Internet.
    - Memaparkan fungsi penuh perkhidmatan pada pelbagai jenis peranti dengan paparan antara muka skrin yang lebih besar.
    - Sesuai digunakan bagi perkhidmatan dengan fungsi yang kompleks, mempunyai pelbagai aliran proses serta medan input yang banyak.
    - Boleh dilarikan sekurang-kurangnya menggunakan pelayar web seperti Chrome, Firefox, Opera dan Safari.
    - Platform dapat menampung (*compatible*) setiap pelayar web  terutamanya bagi komponen Javascript dan Cascading Style Sheet (CSS).

2. **Mobile** merupakan perkhidmatan digital yang diakses melalui aplikasi mudah alih pada telefon pintar atau tablet. Pembangunan perkhidmatan yang berasaskan kepada teknologi mobile hendaklah mengambil kira elemen berikut:

    - Boleh dicapai menerusi peranti mobile yang menggunakan skrin sentuh pada paparan antara muka skrin yang lebih kecil.
    - Beroperasi secara dalam atau luar talian bergantung pada fungsi aplikasi.
    - Sesuai bagi perkhidmatan yang mempunyai medan input yang sedikit serta fungsi yang ringkas (*lightweight*) seperti Carian, Semakan, Permohonan, dan Bayaran.
    - Boleh dilarikan sekurang-kurangnya menggunakan platform Android, IOS dan Huawei.
    - Sentiasa mengemaskini platform mengikut perubahan versi teknologi dari semasa ke semasa.

3. **Kiosk** merupakan perkhidmatan digital yang diakses melalui peranti berdiri sendiri (terminal kiosk) yang biasanya ditempatkan di lokasi tertentu seperti di pejabat kerajaan atau premis-premis terbuka. Pembangunan perkhidmatan kiosk hendaklah mengambil kira elemen berikut:

    - Berfungsi sebagai stesen perkhidmatan mandiri.
    - Akses melalui peranti fizikal dengan skrin sentuh besar.
    - Terminal yang menyediakan perkhidmatan asas seperti direktori, semakan dan carian.
    - Lazimnya data disimpan secara local atau Intranet.
    - Sesuai diletakkan di kawasan tumpuan umum sama ada premis kerajaan atau swasta.

> Agensi hendaklah memastikan akses kepada platform ini dilindungi menggunakan protokol keselamatan SSL (Secure Sockets Layer) yang boleh dilanggan daripada JDN menerusi perkhidmatan Prasarana Kunci Awam Kerajaan (Government Public Key Infrastructure â€“ GPKI) dengan merujuk kepada Dasar Perkhidmatan Prasarana Kunci Awam Kerajaan.